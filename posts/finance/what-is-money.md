---
  title: 'Уже не форс-мажор: як змінилася поведінка клієнтів банків у червні 2022 року?'
  date: '2022-07-6'
  category: 'finance'
  smallText: 'На п’ятому місяці війни до суспільства приходить розуміння, що українцям для захисту територіальної цілісності країни доведеться жити в небезпеці доволі довгий час. Це означає не лише невизначеність у довгострокових життєвих планах, а й ощадливе планування найближчого майбутнього ...'
  image: 'deposit-money.jpg'
---
![deposit money](deposit-money.jpg)

На п’ятому місяці війни до суспільства приходить розуміння, що українцям для захисту територіальної цілісності країни доведеться жити в небезпеці доволі довгий час. Це означає не лише невизначеність у довгострокових життєвих планах, а й ощадливе планування найближчого майбутнього, адже під загрозою ракетних влучань перебувають усі регіони країни. Як у цій ситуації почувається українська банківська система, що змінилося в «поведінці» основних гравців фінансового ринку, якщо порівнювати травень і червень, і як грошові потоки корелюються із суспільною реакцією на зовнішні чинники впливу, спеціально для __Mind__ пояснює член Українського товариства фінансових аналітиків **Анатолій Дробязко**.

У лютому 2022 року Національний банк ввів обмеження на валютному ринку та перейшов до політики фіксованого курсу. На початку червня НБУ – з метою цінової стабілізації – різко підвищив облікову ставку з 10% до 25%. Експертне середовище доволі бурхливо обговорювало цей крок. Але найбільш об’єктивну оцінку рішенням регулятора надає ринок, який  «голосує» своїми діями з власними заощадженнями та обіговими коштами. І результати були очевидні.

По-перше, у червні на грошовому ринку спостерігалася стабільність і навіть деяке зміцнення гривні проти долара в готівковому сегменті. Хоча різниця між зафіксованим офіційним курсом і вільним готівковим залишається в межах 15–20%, мала місце тенденція до зменшення цієї маржі.

По-друге, стабільність на грошовому ринку забезпечується безперебійною роботою фінансової інфраструктури, яка витримала удар лихоліття, забезпечила безперебійний грошовий обіг як у банківському, так і в бюджетному секторі.

Тепер розглянемо докладно фінансову поведінку фізичних та юридичних осіб наприкінці весни – на початку літа 2022 року.

## Фізичні особи

Протягом червня гривневі залишки коштів у банківській системі збільшилися на 27,5 млрд грн (+5,4%) проти відтоку, який спостерігався у травні, – тоді фізособи забрали з банківської системи 6,6 млрд грн (-1,3%). З початку року залишки на рахунках коштів у гривні збільшилися на 79,9 млрд грн (+17,5%).

>Структура коштів має певне погіршення – майже 20 млрд грн із строкових перейшли на поточні рахунки. Тобто зміна облікової ставки НБУ не мала позитивного впливу на поведінку фізичних осіб у банківській системі.

#### Порівняльна динаміка притоку/відтоку коштів фізичних осіб у банківській системі за травень – червень 2022 року (%)
![people-money](people-money.jpg)

У червні громадяни продовжували забирати валюту з банків – із системи «пішло» $69,7 млн і 2,5 млн євро. Хоча, варто зазначити, що темпи відпливу зменшилися. Нагадаємо: за травень фізособи забрали з банків $114,8 млн і 6,8 млн євро; з початку року відплив валютних коштів із банківської системи сягнув $958,8 млн (-12,1%) і 95,6 млн євро (-5,9%).

>Враховуючи кількість біженців, що виїхали закордон, та внутрішньо переміщених осіб, можна говорити про збережену довіру громадян до банківської системи.

#### Порівняльна динаміка збільшення/зменшення кредитного портфелю фізичних осіб у банківській системі за травень – червень 2022 року (%)
![people-money](people-money-2.jpg)

Щодо кредитування фізичних осіб, то динаміка погіршилася. Багато банків зменшили або закрили ліміти за кредитними картками. Валютні кредити були заборонені з 2009 року, тому в переважній більшості зменшення цих портфелів пов’язане зі списанням із балансів безнадійної заборгованості.

У червні гривневий кредитний портфель зменшився на 5,8 млрд грн (-2,7%), тоді як у травні «усушення» становило 2,8 млрд грн. Враховуючи запровадження банками кредитних канікул, динаміка має пристойний результат.

>Імовірно, якість портфелю погіршилася з об’єктивних причин. Але детально проаналізувати цю статистику можна буде лише за результатами квартальної звітності.

## Юридичні особи

За червень суттєвих змін щодо гривневих рахунків юридичних осіб на балансах банків не відбулося. Мало місце зменшення на 12,4 млрд грн (-2,4%), тоді як у травні бізнес збільшив гривневі залишки на рахунках на 588 млн грн (+0,1%).

Тенденція до збільшення залишків на валютних рахунках у червні посилилася: зафіксовано $439,3 млн (+8,8%) та 304,3 млн євро (+11,7%) проти травневого збільшення залишків на $45 млн та 115 млн євро.

#### Порівняльна динаміка притоку/відтоку коштів юридичних осіб у банківській системі за травень – червень 2022 року (%) 
![people-money](people-money-3.jpg)

Червневе збільшення залишків на поточних рахунках юридичних осіб підтвердило перелом тенденції, який стався в травні, щодо збільшення активності підприємництва. Цифри показують, що бізнес у червні та травні оживав попри постійні ракетні удари по інфраструктурі країни, блокаду чорноморських портів і радикальну зміну облікової ставки НБУ.

У травні пожвавлення бізнесу відбулося завдяки запровадженню урядової підтримки кредитування. Кредитний портфель юросіб у національній валюті за балансовими даними за травень збільшився на 17,6 млрд грн (+3,7%). У червні ж кредитування зупинилося: 632 млн грн (-0,1%). Банкам було потрібно переглянути свою кредитну стратегію в умовах стрімкого підвищення облікової ставки.

Продовжив згортання і кредитний портфель у доларі США: $93 млн (-1,5%). У травні було погашено кредитів на $226 млн. Пожвавлення торгівлі з Євросоюзом підтримало в червні попит на євро в обсязі 34 млн (+1,6%). Основне збільшення показників відбулося завдяки кредитуванню нерезидентів Укргазбанком та Універсалбанком на 58 млн євро.

#### Порівняльна динаміка збільшення/зменшення кредитного портфелю юридичних осіб у банківській системі за травень – червень 2022 року (%)
![people-money](people-money-4.jpg)

>При цьому українські банки мають проблеми з обслуговуванням кредитної заборгованості: за п’ять місяців збиткову діяльність показали 24 фінустанови.

## Загальні висновки за підсумками червня 2022 року

Фізичні особи в умовах воєнного стану не втратили довіру до національної банківської системи: за червень гривневі залишки в системі збільшилися.

Відсоткова політика НБУ мала вплив на поведінку контрагентів ринку й банківську політику щодо кредитування. Відбулося зменшення попиту на кредитні ресурси при погіршенні якості обслуговування поточних кредитних портфелів. Зміна облікової ставки поставила на паузу банківське кредитування юридичних і фізичних осіб.

Збільшення залишків на рахунках бізнесу вказує на деяке пожвавлення економічної активності в червні, основи якого закладалися місяцем раніше.

Банківська система загалом залишається ліквідною. Обсяги вкладень у депозитні сертифікати НБУ знаходяться на рівні 200 млрд грн, але два десятки банків показують збиткову діяльність.

>Суспільство загалом, бізнес і банківський сектор країни пристосувалися до поточної ситуації військового стану, до роботи в умовах тотальної непередбачуваності та невизначеності. Динаміка основних статей балансів банків за травень і червень вказує на відносну стабільність та керованість ситуації.