---
  id: '98s8'
  title: '6 Спростити все: як народні обранці пропонують змінити оподаткування самозайнятих осіб 34'
  date: '2022-06-11'
  category: 'taxe'
  smallText: 'Верховна Рада ще на початку березня  спростила оподаткування на період дії воєнного стану. Таким чином народні обранці прагнули допомогти бізнесу та економіці країни, яка тримає оборону від російських загарбників. Детальніше про це ... '
  image: 'frilance-taxe.jpg'
---

Верховна Рада ще на початку березня [спростила](https://mind.ua/news/20237732-verhovna-rada-sprostila-opodatkuvannya-pid-chas-voennogo-stanu-v-ukrayini) оподаткування на період дії воєнного стану. Таким чином народні обранці прагнули допомогти бізнесу та економіці країни, яка тримає оборону від російських загарбників. Детальніше про це __Mind__ писав у матеріалі [«Податки проти війни: як влада вирішила підтримати платників податків»](https://mind.ua/publications/20237845-podatki-proti-vijni-yak-vlada-virishila-pidtrimati-platnikiv-podatkiv). Втім відповідний закон діє не для всіх видів господарської діяльності, а отже певна категорія підприємців не підпадає під пільговий режим оподаткування під час воєнного стану. Цю прогалину пропонує ліквідувати законодавець. Так, у Верховній Раді на початку липня зареєстровано відповідний законопроєкт «Про внесення змін до Податкового кодексу України щодо оподаткування доходів, отриманих фізичною особою, яка провадить незалежну професійну діяльність у період дії воєнного стану» №7518. Кому ще пропонують спростити оподаткування і які наслідки для бізнесу ця законодавча ініціатива може мати в разі її ухвалення, розповіла Mind PhD, партнерка EXPATPRO **Тетяна Ященко**.

Відповідно до Податкового кодексу України, терміном «самозайнята особа» позначають:

* фізичних осіб-підприємців;
* осіб, які здійснюють незалежну професійну діяльність.

Останніми можуть бути науковці, художники, приватні виконавці, адвокати, аудитори, бухгалтери, архітектори, інженери тощо (абз. 2 п. 14.1.226 ст. 14 Податкового кодексу України), які стали на облік як самозайняті особи.

Отже, самозайнята особа – це не те саме, що і ФОП, а ширше поняття. За загальним правилом, особи, які здійснюють незалежну професійну діяльність, перебувають на загальній системі оподаткування

## Які зміни передбачає законопроєкт?

Відповідний проєкт закону пропонує більше збалансувати статус ФОП та осіб, що здійснюють незалежну професійну діяльність, прибираючи між ними різниці до мінімуму (на період воєнного та/або надзвичайного стану).

Важливо, що пропонується надати таким особам можливість бути платниками єдиного податку на період воєнного та/або надзвичайного стану та включити їх до 3 групи (зі ставкою 5% доходу, без сплати ПДВ). У такому випадку, з 1 січня календарного року, що йтиме за роком, у якому відбулось припинення воєнного (та/або надзвичайного ) стану, відбудеться автоматичне повернення на ту систему оподаткування, яка застосовувалась раніше (тобто на загальну систему).

> Отже, у випадку прийняття цього проєкту закону, особи, які здійснюють незалежну професійну діяльність, зможуть обрати спрощену систему оподаткування зі сплатою 5% (якщо вони відповідають вимогам, які встановлюються для цієї групи) або скористатися пільгами (2% податку без обмеження доходу). Відповідні зміни пропонують внести як до ст. 291 ПК, яка визначає загальні положення спрощеної системи оподаткування, так і до Перехідних положень, де передбачені пільгові умови оподаткування.

Запропоновані зміни декларуються як такі, що створюють спеціальні умови для оподаткування доходу самозайнятих фізичних осіб на період воєнного стану (+ додається ще надзвичайний стан, який може бути запроваджено із інших підстав), але ж реально зміни пропонують внести до загальних статей ПК, а не тільки в перехідні положення (які містять правила саме на особливий період).

Єдине формулювання, яке передбачає застереження щодо тимчасовості згаданих положень із можливості перебування на спрощеній системі оподаткування всіх самозайнятих осіб, – це пропозиція до п. 291.3 ПК: особи можуть перебувати на спрощеній системі тимчасово. У всіх інших статтях, до яких вносяться зміни, тимчасовість вже не згадується.

## Які можуть бути наслідки спрощення оподаткування?

Справа в тому, що якби такі пільги реально пропонували б надати тільки на період воєнного стану, зміни вносили б до Прикінцевих та перехідних положень Податкового кодексу України. До прикладу, саме на підставі таких положень будь-яка юридична особа може на період воєнного стану обрати спрощену систему оподаткування, навіть якщо за правилами ПК за звичайних умов вона такого зробити не могла.

> Запропоновані системні зміни можуть створити умови для того, щоб у подальшому можливість перебування осіб, що здійснюють незалежну професійну діяльність на спрощеній системі, була постійною (треба буде просто прибрати одне обмеження у п. 291.3, у всі інші норми ПК їх статус вже інтегровано, без застереження «тимчасово»).

По суті, із прийняттям таких змін до Податкового кодексу різниця між ФОП та особою, яка здійснює незалежну професійну діяльність, практично зникне (у поточному формулюванні, тимчасово). Для багатьох зникне необхідність реєструвати ФОП, а отже і проводити у майбутньому і реєстраційні дії, що пов’язані із державною реєстрацією змін до відомостей, наприклад.

Це збалансує ситуацію, адже, дійсно, для осіб, що здійснюють незалежну професійну діяльність, спеціальних пільг передбачено не було. Від сплати ЄСВ усіх самозайнятих осіб було звільнено (за їх бажанням), а от щодо податків на прибуток особливих застережень не було.

## Кого не стосуватимуться запропоновані зміни?

Але, наприклад, щодо працівників змін взагалі немає.

> Звичайні фізичні особи, які залишились з роботою, сплачують військовий збір та податок на доходи (із заробітної плати, 1,5% і 18% відповідно) без змін, а роботодавці за них сплачують також ЄСВ (22%), щодо них жодних пільг. І в цьому напрямі зрушень небагато.

То, може, чекати звільнення працівників, які можуть займатися незалежною професійною діяльністю, та їх переходу (тимчасового) на таку форму співпраці з фізичними особами? Реєструватися не потрібно, процедура постановки та зняття з обліку доволі зрозуміла. Так, буде навантаження щодо обліку, звітності та сплати податків і доведеться робити все самостійно. Ну і умови співпраці мають відрізнятися від умов роботи за трудовим договором (у фізичної особи навіть більше можливостей, менше обмежень, більше форм надання послуг та обрання умов, але і гарантій менше, це ж підприємництво).
